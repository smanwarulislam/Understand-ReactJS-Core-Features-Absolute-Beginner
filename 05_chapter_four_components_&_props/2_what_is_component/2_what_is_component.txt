2. What is Component?

কম্পোনেন্ট কি?

React (also known as React.js or ReactJS) এর সব থেকে ছোট এবং সব থেকে গুরুত্বপূর্ণ ফিচার হচ্ছে কম্পোনেন্ট।
একটা কম্পোনেন্ট বলতে আসলে একটা জাভাস্ক্রিপ্ট ফাংশন বা জাভাস্ক্রিপ্ট ক্লাস যা ReactJS এর কম্পোনেন্ট ক্লাস এর বৈশিষ্ট্যকে নিজের ভিতরে ধারণ করে তাকে বোঝায়।
ReactJS এ কম্পোনেন্ট খুবই ছোট হতে পারে অথবা সাধারণ এইচটিএমএল ফাইল এর মতো অনেক বড় হতে পারে।
তবে সাধারণত কম্পোনেন্ট গুলোকে লজিক্যাল ছোট ছোট কম্পোনেন্টে ভাগ করে ফেলা হয়।
পরে সেই টুকরা টুকরা কম্পোনেন্টকে জোড়া লাগিয়েই (কম্পোজিশন) একটা বড় প্রোজেক্ট করা হয়।

উদাহরণস্বরূপ একটি শপিং কার্টের কথা চিন্তা করা যেতে পারে।
এখানে অনেকগুলো প্রোডাক্ট এর লিস্ট বা কার্ড ভিউ থাকে। এতগুলো আইটেম React এ তৈরি করতে হয় না।
একটা প্রোডাক্ট কম্পোনেন্ট বানিয়ে সেই কম্পোনেন্টটাকেই রিইউজ করা হয়।
আবার এই কম্পোনেন্টের ভিতরে Add to Cart, Add to Wishlist and Price এর জন্য আরও ছোট ছোট কম্পোনেন্ট বানানো যেতে পারে।
ওপরে সার্চ এবং ফিল্টার করার জন্য একটা কম্পোনেন্ট থাকে এবং Cart List দেখার জন্য Cart and List Items কম্পোনেন্ট থাকতে পারে।

এগুলো সবই উদাহরণ, আসলে আপনার প্রোজেক্টে কিভাবে কম্পোনেন্ট ডিজাইন করতে হবে সেটা আপনার প্রোজেক্টের রিকুয়ারমেন্টস বলে দিবে।
কিন্তু আমি আশা করছি আপনি একটা ক্লিয়ার ধারণা পেয়েছেন যে React এ কম্পোনেন্ট বলতে আসলে কি বোঝানো হয়।

কম্পোনেন্ট এর ভিতরে কি কি থাকে?

কম্পোনেন্টের মূল কাজ হচ্ছে একটা ছোট্ট অংশের জন্য ইউজার ইন্টারফেস তৈরি করা।
ইউজার ইন্টারফেস বলতে আসলে বোঝাতে চাচ্ছি ইন্টারেক্টিভ ইউজার ইন্টারফেস।
মানে সেখানে ডাইনামিক কন্টেন্ট থাকতে পারে, ইউজার এর কাছ থেকে ফিডব্যাক একসেপ্ট করতে পারে, বিভিন্ন সাইড ইফেক্ট থাকতে পারে, কন্ডিশনালি তাঁর ভিউটা পরিবর্তন হতে পারে।
একটা ভিউ জেনারেট করাটা একটা কম্পোনেন্ট এর প্রধান কাজ, বাকি কাজগুলো অপশনাল। কারণ সমস্ত ভিউ যে ইন্টারেক্টিভ হবে এমন কোন কথা নেই, যেমন একটা প্যারাগ্রাফ।

একটা কম্পোনেন্টকে আমি দুইটা লেয়ার এ ভাগ করে থাকি -

  · ডেটা এবং লজিক লেয়ার (অপশনাল)
  · রিপ্রেজেন্টেশন লেয়ার (রিকোয়ার্ড)

· ডেটা এবং লজিক লেয়ারঃ

ReactJS এ সব কিছুই হয় ডেটার ওপরে ভিত্তি করে। আমাদের ভিউটা জেনারেট করতে হবে ডেটার সাথে লিংক রেখে।
সময়ের সাপেক্ষে বা বিভিন্ন সাইড ইফেক্টের মাধ্যমে আমরা আমাদের ডেটাগুলোকে পরিবর্তন করলে অটোমেটিকভাবে ভিউ আপডেট হয়ে যাবে।
তাই ReactJS এ যখন আমরা কাজ করবো তখন আমাদের প্রথম এবং প্রধান কাজ থাকবে ডেটা লেয়ার নিয়ে এবং এই ডেটা আপডেট করার জন্য বিভিন্ন লজিক দরকার পড়বে।
সেই সবকিছু আমরা করবো ডেটা এবং লজিক লেয়ারের ভিতরে।

ডেটা এবং লজিক লেয়ার নিয়ে কাজ করার জন্য আমাদের কাছে টোটাল চারটা সিস্টেম আছে -

  · State -
  একটা কম্পোনেন্টের নিজস্ব ডেটা রাখা হয় State এর ভিতরে। এটাই সব থেকে গুরুত্বপূর্ণ সিস্টেম ডেটা রাখার।
  কারণ আপনি State এর ভিতরে যেই ডেটাগুলো রাখবেন শুধুমাত্র সেই ডেটা পরিবর্তন করলে ভিউটা আপডেট নেবে।
  অন্য কোনো ভ্যারিয়েবল বা প্রোপার্টিস এর ভ্যালু পরিবর্তন হলেও আমাদের ভিউ এর ওপরে কোন রকম কোন ইফেক্ট পড়বে না।
  এবং State এর ভ্যালু প্রতিটা কম্পোনেন্ট এর ভিতরেই ভিসিবল, একটা কম্পোনেন্ট State অন্য কম্পোনেন্ট থেকে এক্সেস করার কোন উপায় নেই।

  · Variable or Properties -
  ReactJS এ প্রধানত দুইভাবে কম্পোনেন্ট তৈরি করা হয়।
  ক্লাস অথবা ফাংশন ব্যবহার করেই আমরা আমাদের সমস্ত কম্পোনেন্ট বানিয়ে থাকি।
  অনেক সময় এই ক্লাস বা ফাংশন গুলোর ভিতরে কিছু ভ্যারিয়েবল বা প্রোপার্টিস এর দরকার হয়।
  যতক্ষণ কম্পোনেন্টটা জীবিত থাকবে ঠিক ততোক্ষণ এই ভ্যারিয়েবল এর ভ্যালুগুলোও জীবিত থাকবে।
  কিন্তু এই ভ্যারিয়েবল বা প্রোপার্টিস এর ভ্যালু পরিবর্তিত হলে ভিউ পরিবর্তন হবে না।

  · Methods or Functions -
  কম্পোনেন্ট এর ভিতরে আমরা আমাদের প্রয়োজন মতো, বিভিন্ন লজিক ইমপ্লিমেন্ট করার জন্য বা স্টেট পরিবর্তন করার জন্য বিভিন্ন মেথড বা ফাংশন তৈরি করে থাকি।
  একটা কম্পোনেন্টের বেশিরভাগ লজিকগুলো থাকে এই রকম ছোটো ছোটো মেথড বা ফাংশনের ভিতরে।

  · Lifecycle Methods -
  আমরা নিজেরা নিজের মন মতো যখন খুশি তখন ফাংশন বা মেথড বানাতে পারি।
  কিন্তু একটা কম্পোনেন্ট এর জীবনকালের বিভিন্ন সময়ে এক্সেস নিয়ে আমাদের ডেটাকে বিভিন্ন পরিবর্তন করার জন্য React কিছু লাইফ সাইকেল মেথড প্রোভাইড করে থাকে।
  এর ফলে একটা কম্পোনেন্ট যখন ক্রিয়েট হয় তখন আমরা কিছু এক্সট্রা কাজ করতে পারি,
  এছাড়াও কম্পোনেন্ট আপডেট, ডিলিট, ডেটা পরিবর্তন, এই রকম বিভিন্ন সময়ে কন্ট্রোলটা আমাদের হাতে রাখার জন্য অসংখ্য লাইফ সাইকেল মেথড আছে,
  যেগুলো ডেভেলপমেন্টে খুবই গুরুত্বপূর্ণ কিছু ভূমিকা পালন করে থাকে।

· রিপ্রেজেন্টেশন লেয়ারঃ

ReactJS এ ডেটা লেয়ার খুব গুরুত্বপূর্ণ হলেও ডেটা লেয়ারকে সম্পূর্ণ বাদ দিয়ে আমরা একটা কিছু বানাতে পারি।
কিন্তু ভিউ বা রিপ্রেজেন্টেশন লেয়ার বাদ দিয়ে আমরা একটা কম্পোনেন্ট বানাতে পারবো না।
ReactJS ব্রাউজারে যেকোনো তথ্য দেখানোর জন্য ব্যবহার করে থাকে JSX (JavaScript Syntax Extension and occasionally referred to as JavaScript XML).
এটা (JSX) মূলত জাভাস্ক্রিপ্ট এর এক্সটেন্ডেড সিনট্যাক্স।

ReactJS এ রিপ্রেজেন্টেশন লেয়ারটা স্ট্যাটিক। আমরা একবারই এটা তৈরি করবো।
পরবর্তীতে সমস্ত কাজ করবো ডেটা লেয়ারে। কারণ ডেটা পরিবর্তন হলে অটোমেটিকভাবেই রিপ্রেজেন্টেশন বা ভিউটা আপডেট হয়ে ষাবে।